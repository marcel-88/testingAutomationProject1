Luni, 31 august – 7:02 p.m., ora de est
Sediul CIA, Langley, Virginia

Avea să fie sângeros, dar se putea face, dacă se mişcau repede.
Toţi ochii din Centrul de operaţiuni globale al CIA se îndreptară către dani Tracker. Fost director-adjunct al operaţiunilor, Tracker, acum în vârstă de patruzeci şi şase de ani, era proaspătul director al CIA. Doar el îl putea autoriza pe comandantul terestru al Delta Force să execute acest atac şi tot el va trebui să răspundă pentru această decizie în faţa preşedintelui, a nenumăratelor comitete de supraveghere ale Congresului şi a colegilor lui din serviciile secrete, răspândiţi prin întreaga lume orientală.
Agenţia se afla pe urmele acestei „ţinte de maximă prioritate” de luni întregi. Bărbatul privea imaginile transmise în direct cu prada lor, dintr-un Predator care plana – neauzit, nevăzut – la un kilometru deasupra unui depozit abandonat din afara oraşului Sanaa, capitala Yemenului, în care ţinta lor tocmai intra, înconjurată de douăzeci de gărzi de corp înarmate până-n dinţi.
— Cât de departe sunt? îl întrebă pe ofiţerul principal de supraveghere de lângă el, în timp ce urmărea imaginile care le surveneau pe cinci televizoare cu plasmă enorme aflate pe peretele din faţa lui.
— Ambele echipe Delta sunt la cel puţin douăzeci de minute distanţă, domnule.
Tracker tresări. Douăzeci de minute erau o eternitate în cazuri de genul acela. Trebuia să îl termine repede. Umberto Milano era capul operaţiunilor Legiunii, una dintre cele mai de temut organizaţii teroriste de pe planetă.
Frunzărea dosarul din mână, pe care era ştampilat cu roşu STRICT SECRET. La numai patruzeci de ani, Milano, fiul născut în Sicilia al unor radicali marxişti, executase şapte ani grei de închisoare pentru aruncarea în aer a două bănci din Roma şi una din Florenţa. Convertit la islam în puşcărie. Evadat, împreună cu alţi doi deţinuţi, în 2000. Fugit în Afganistan. Antrenat cu bin Laden. Întors în Europa exact înainte de 9/11, când s-a înrolat în Legiune, o armată europeană afiliată la Al-Qaeda. Plănuise explozia trenului din Madrid, din 2004. Responsabil pentru cel puţin alte opt atentate cu bombă de la Casablanca la Cairo şi de la Jakarta la Ierusalim.
După dispariţia Al-Qaedei, Milano oferise suport financiar şi logistic reţelei teroriste Al-Nakbah, conduse de Yuri Gogolov şi Mohammed Jibril. Mai mult, Agenţia avea unele dovezi – circumstanţiale, dar convingătoare – că fusese creierul atacului sinucigaş cu bombă de la Willard InterContinental, din D.C., din ianuarie anul trecut.
Tracker era sigur că Legiunea punea la cale ceva extrem de periculos, dar pe moment nu avea idee despre ce era vorba. Milano le scăpase printre degete ani la rând şi operase din umbră, la adăpostul reţelei. Habar n-aveau unde locuieşte şi cunoşteau foarte puţine despre contactele şi despre asociaţii lui. Tot ce aveau erau câteva interceptări ocazionale de telefoane şi e-mailuri. Acum era prima dată când reuşiseră să îl localizeze şi să îl urmărească. Trebuia prins. Şi făcut să vorbească. Aveau nevoie să stoarcă de la el şi cea mai mică informaţie. Şi toate astea trebuiau făcute acum.
— Care sunt informaţiile de ieri despre mişcările lui Milano – ştim de unde a venit? întrebă Tracker.
— Nu, domnule, răspunse ofiţerul de supraveghere.
— Dar sunteţi absolut siguri că e el în depozitul ăla?
— Da, domnule.
Directorul se întoarse spre cei doi analişti superiori care îşi petrecuseră mare parte din carieră cu atenţia îndreptată asupra Legiunii.
— Sunteţi de aceeaşi părere?
— Eu da, domnule, spuse unul dintre ei.
— Fără îndoială, răspunse şi celălalt. E Milano. Şi, cu tot respectul, domnule, trebuie să îl ridicăm înainte să fie prea târziu.
Tracker se întoarse din nou spre ofiţerul de supraveghere şi îl întrebă:
— Echipajele Delta au tot ce trebuie pentru a ni-l aduce pe tipul ăsta?
Dar ofiţerul nu-l mai asculta. Privirea lui se întorsese brusc spre imaginile care continuau să vină de la Predator.
Acum Tracker se uita şi el acolo.
— Faceţi mişto de mine, mârâi el. Deja pleacă?
Nimeni nu scotea o vorbă. Imaginile spuneau tot.
O duzină de bărbaţi înarmaţi ieşea din depozit şi se poziţiona în jurul unui al treilea vehicul dintr-un şir de cinci SUV-uri negre.
— Cât mai durează până când echipajele Delta ajung acolo? întrebă Tracker.
— Mai au vreo zece minute, domnule.
Îşi privi ceasul. Nu mai aveau zece minute.
Preşedintele James „Mac“ MacPherson era în drum spre Los Angeles. Ştia că nimic nu i-ar fi plăcut mai mult decât să vorbească despre un nou succes în lupta cu terorismul, în discursul pe care avea să îl rostească în acea seară, la o oră de maximă audienţă, la Convenţia Naţională Republicană. Dacă i-ar fi oferit preşedintelui posibilitatea să anunţe unei audienţe globale o mare reuşită a CIA, ar fi făcut un bine imaginii terfelite a Agenţiei. Şi carierei lui.
Ţara era dezbinată în ceea ce priveşte viitorul. Retorica din campanie nu putea fi mai fierbinte decât era deja. Ambele partide importante erau blocate într-o bătălie năucitoare despre cine ar proteja ţara mai bine în următorii patru ani. MacPherson fusese la conducere în ultimii opt ani şi nu mai era posibil să candideze, iar ultimele sondaje îl dădeau pe succesorul lui la egalitate cu candidatul democraţilor. Poate că o astfel de operaţiune ar ajuta la înclinarea balanţei, măcar un pic, se gândea Tracker. Într-o cursă atât de strânsă, chiar şi un impuls mic ar fi suficient.
— Domnule, trebuie să luăm o decizie, îl zori ofiţerul.
Simţea cum îi creşte pulsul. Avea doar două opţiuni. Să îl lase pe Milano să părăsească depozitul, să pună Predatorul să îl urmărească până la următorul loc şi să se roage ca echipajele Delta să reuşească să îl ia pe sus mai târziu sau a doua zi. Sau să piardă ocazia de a-l prinde viu, transmiţându-i Predatorului să trimită două rachete Hellfire spre depozit şi spre parcare, ucigându-i astfel pe toţi şi distrugând totul.
— Nu mai avem timp, domnule. Ce doriţi să facem?
Tracker ezita. Ce era mai valoros, informaţia pe care o putea scoate de la Milano mai târziu sau titlurile despre moartea lui, pe care să le ofere presei din întreaga lume acum? Se uită la imagini şi înjură. Uneori, tehnologia nu era suficientă.
— Terminaţi-l, zise în cele din urmă. Terminaţi-i pe toţi.
Ochii tuturor erau îndreptaţi spre ecranul din mijloc, în timp ce ofiţerul transmitea ordinele către Predator. Toţi cei din Centrul de operaţiuni globale păreau să-şi ţină respiraţia. Nimeni nu scotea o vorbă, dar dani Tracker era sigur că toţi se gândeau la acelaşi lucru la care se gândea şi el. Făcea ce trebuie? Câte informaţii era pe cale să piardă? Ce va spune preşedintele când va afla? Se putea proceda altfel?
Dar era prea târziu pentru astfel de întrebări.
Brusc, văzură fumul lăsat în urmă de două rachete cu laser, AGM-114 Hellfire, care se îndreptau spre pământ. Una lovi centrul depozitului. Cealaltă, maşina aflată în mijlocul convoiului. Două explozii uriaşe umplură ecranul cu o lumină orbitoare, urmată de un fum gros şi negru, care ieşea din ceea ce mai rămăsese. Sosiră apoi imaginile oribile ale clădirii în flăcări, ale celor cinci maşini care ardeau şi bucăţi de corpuri împrăştiate peste tot.
În centrul de operaţiuni izbucniră uralele, dar Tracker îi domoli. Nu puteau sărbători. Nu încă.
Se uita la imaginile din Predator şi la ceasul digital de pe perete şi simţea cum acidul îi măci pereţii stomacului. Strânse din dinţi, în timp ce două camionete intrau în scenă. Opt agenţi Delta, toţi înarmaţi până-n dinţi, îmbrăcaţi în costume de protecţie şi acoperiţi cu măşti negre, trasau un perimetru de securitate. Alţi patru pătrunseră în infern. Datoria lor era să-l găsească pe Milano, să confirme că rămăşiţele lui erau acolo şi să ia orice dovezi mai existau, dovezi care – dacă aveau noroc – le vor oferi o idee despre ce anume punea la cale Legiunea. Dar era nevoie să se mişte repede. Tot ce nu fusese ars, Tracker ştia, urma să ajungă în mâinile poliţiei locale în mai puţin de zece minute, iar speranţele lor de protecţie împotriva următorului atac ar fi fost pierdute pentru totdeauna.
